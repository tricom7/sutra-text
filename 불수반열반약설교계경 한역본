
佛垂般涅槃略說教誡經◀亦名遺教經▶
後秦龜茲國三藏鳩摩羅什奉詔譯
釋迦牟尼佛初轉法輪，度阿若憍陳
如，最後說法度須跋陁羅，所應度者
皆已度訖，於娑羅雙樹閒將入涅槃。
是時中夜寂然無聲，爲諸弟子略說
法要：“汝等比丘，於我滅後，當尊重珍
敬波羅提木叉。如闇遇明、貧人得寶，
當知此則是汝大師，若我住世無異
此也。 持淨戒者，不得販賣貿易、安置
田宅、畜養人民奴婢畜生，一切種殖
及諸財寶，皆當遠離如避火坑。不得
斬伐草木、墾土掘地，合和湯藥、占相
吉凶、仰觀星宿推步盈虛曆數筭計，
皆所不應。節身時食淸淨自活，不得
參預世事通致使命，呪術仙藥、結好
貴人親厚媟嫚，皆不應作。 當自端心
正念求度，不得苞藏瑕疵、顯異惑衆。
於四供養知量知足，趣得供事不應
稸積，此則略說持戒之相。戒是正順
解脫之本，故名波羅提木叉。依因此
戒，得生諸禪定及滅苦智慧。 是故比

丘，當持淨戒勿令毀犯。若人能持淨
戒，是則能有善法。若無淨戒，諸善功
德皆不得生。是以當知，戒爲第一安
隱功德之所住處。
汝等比丘，已能住戒當制五根，勿令
放逸入於五欲。譬如牧牛之人執杖
視之，不令縱逸犯人苗稼；若縱五根，
非唯五欲將無崖畔不可制也，亦如
惡馬不以轡制，將當牽人墜於坑陷，
如被劫害苦止一世；五根賊禍殃及
累世，爲害甚重，不可不愼。 是故智者
制而不隨，持之如賊不令縱逸；假令
縱之，皆亦不夂見其磨滅。此五根者，
心爲其主。是故汝等當好制心。 心之
可畏，甚於毒蛇、惡獸怨賊、大火越逸，
未足喩也，動轉輕躁，但觀於蜜不見
深坑，譬如狂象無鉤，猿猴得樹騰躍
跳躑，難可禁制，當急挫之無令放逸。
縱此心者喪人善事，制之一處無事
不辦。是故比丘，當勤精進折伏其心。
汝等比丘，受諸飮食當如服藥，於好
於惡勿生增減，趣得支身以除飢渴。
如蜂採花，但取其味不損色香。比丘


亦爾，受人供養取自除惱，無得多求
壞其善心。譬如智者籌量牛力所堪
多少，不令過分以竭其力。
汝等比丘，晝則勤心修習善法無令
失時，初夜後夜亦勿有廢，中夜誦經
以自消息，無以睡眠因緣令一生空
過無所得也。當念無常之火燒諸世
閒，早求自度勿睡眠也。諸煩惱賊常
伺殺人，甚於怨家，安可睡眠不自驚
寤？ 煩惱毒蛇睡在汝心，譬如黑蚖在
汝室睡，當以持戒之鉤早摒除之。睡
蛇旣出乃可安眠，不出而眠是無慚
人也。慚恥之服，於諸莊嚴最爲第一，
慚如鐵鉤，能制人非法。是故比丘，常
當慚恥，無得暫替，若離慚恥則失
諸功德。有愧之人則有善法；若無愧
者，與諸禽獸無相異也。
汝等比丘，若有人來節節支解，當自
攝心無令瞋恨，亦當護口勿出惡言，
若縱恚心則自妨道、失功德利。忍之
爲德，持戒苦行所不能及。能行忍者
乃可名爲有力大人.若其不能歡喜
忍受惡罵之毒如飮甘露者，不名入

道智慧人也。所以者何？瞋恚之害能
破諸善法、壞好名聞，今世後世人不
喜見。當知瞋心甚於猛火，常當防護
無令得入.劫功德賊無過瞋恚。白衣
受欲非行道人，無法自制，瞋猶可恕；
出家行道無欲之人，而懷瞋恚，甚不
可也。譬如淸冷雲中霹靂起火，非所
應也。
汝等比丘，當自摩頭，已捨飾好著壞
色衣，執持應器以乞自活，自見如是，
若起憍慢當疾滅之。謂長憍慢尚非
世俗白衣所宜，何況出家入道之人，
爲解脫故自降其心而行乞耶？ 汝等
比丘，諂曲之心與道相違，是故宜應
質直其心。當知諂曲但爲欺誑，入道
之人則無是處。是故汝等，宜應端心
以質直爲本。
汝等比丘，當知多欲之人多求利故，
苦惱亦多；少欲之人無求無欲，則無
此患。直爾少欲尚應修習，何況少欲
能生諸善功德！少欲之人則無諂曲
以求人意，亦復不爲諸根所牽。行少
欲者，心則坦然無所憂畏，觸事有餘

常無不足，有少欲者則有涅槃。是名
少欲。
汝等比丘，若欲脫諸苦惱，當觀知足，
知足之法卽是富樂安隱之處。知足
之人，雖臥地上猶爲安樂；不知足者，
雖處天堂亦不稱意。不知足者雖富
而貧，知足之人雖貧而富。不知足者
常爲五欲所牽，爲知足者之所憐愍。
是名知足。
汝等比丘，若求寂靜無爲安樂，當離
憒鬧、獨處閑居。靜處之人帝釋諸天
所共敬重。是故當捨己衆他衆，空閑
獨處思滅苦本。若樂衆者則受衆惱，
譬如大樹衆鳥集之，則有枯折之患。
世閒縛著沒於衆苦，譬如老象溺泥
不能自出。是名遠離。
汝等比丘，若勤精進則事無難者，是
故汝等，當勤精進，譬如小水常流則
能穿石。若行者之心數數懈廢，譬如
鑽火未熱而息，雖欲得火，火難可得。
是名精進。
汝等比丘，求善知識、求善護助而不
忘念，若不忘念者，諸煩惱賊則不能

入，是故汝等，常當攝念在心；若失念
者則失諸功德。若念力堅强，雖入五
欲賊中不爲所害，譬如著鎧入陣則
無所畏。是名不忘念。
汝等比丘，若攝心者心則在定，心在
定故能知世閒生滅法相，是故汝等，
常當精勤修集諸定，若得定者心則
不亂，譬如惜水之家善治堤塘。行者
亦爾，爲智慧水故，善修禪定令不漏
失。是名爲定。
汝等比丘，若有智慧則無貪著，常自
省察不令有失，是則於我法中能得
解脫；若不爾者，旣非道人又非白衣，
無所名也。實智慧者，則是度老病死
海堅牢舩也，亦是無明黑闇大明燈
也，一切病苦之良藥也，伐煩惱樹者
之利斧也。是故汝等，當以聞思修慧
而自增益。若人有智慧之照，雖無天
眼而是明見人也。是爲智慧。
汝等比丘，若種種戲論其心則亂，雖
復出家猶未得脫。是故比丘，當急捨
離亂心戲論。若汝欲得寂滅樂者，唯
當善滅戲論之患。是名不戲論。

汝等比丘，於諸功德常當一心，捨諸
放逸如離怨賊。大悲世尊所欲利益
皆以究竟，汝等但當勤而行之。若在
山閒、若空澤中，若在樹下、閑處靜室，
念所受法勿令忘失，常當自勉精進
修之，無爲空死後致憂悔。我如良醫，
知病說藥，服與不服，非醫咎也。又如
善導，導人善導，聞之不行，非導過也，
汝等若於苦等四諦有所疑者，可疾
問之，無得懷疑不求決也。”
爾時世尊如是三唱，人無問者。所以
者何？衆無疑故。
爾時阿㝹樓馱觀察衆心而白佛言：
“世尊！月可令熱，日可令冷，佛說四諦
不可令異。佛說苦諦眞實是苦，不可
令樂；集眞是因，更無異因；苦若滅者
卽是因滅，因滅故果滅；滅苦之道實
是眞道，更無餘道。世尊！是諸比丘於
四諦中決定無疑。 於此衆中所作未
辦者，見佛滅度，當有悲感。若有初入
法者，聞佛所說，卽皆得度，譬如夜見
電光卽得見道。若所作已辦、已度苦
海者，但作是念：‘世尊滅度，一何疾哉！’”

阿㝹樓馱雖說是語，衆中皆悉了達
四聖諦義。世尊欲令此諸大衆皆得
堅固，以大悲心復爲衆說：
“汝等比丘，勿懷憂惱。若我住世一劫
會亦當滅，會而不離，終不可得。自利
利人法皆具足，若我久住更無所益，
應可度者，若天上人閒皆悉已度，其
未度者，皆亦已作得度因緣。自今已
後，我諸弟子展轉行之，則是如來法
身常在而不滅也。是故當知，世皆無
常，會必有離，勿懷憂也。 世相如是，當
勤精進早求解脫，以智慧明滅諸癡
闇。世實危脆無牢强者，我今得滅如
除惡病，此是應捨罪惡之物，假名爲
身，沒在生老病死大海，何有智者得
除滅之，如殺怨賊而不歡喜？
汝等比丘，常當一心勤求出道，一切
世閒動不動法，皆是敗壞不安之相。
汝等且止，勿得復語，時將欲過，我欲
滅度，是我最後之所教誨。”
佛垂般涅槃略說教誡經
壬寅歲高麗國大藏都監奉勅雕造
